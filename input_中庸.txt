天命之謂性率性之謂道；修道之謂教。道也者， ˋ
不可須臾離也；可離，非道也。是故君子戒慎乎其所
不睹，恐懼乎其所不聞。莫見（現）乎隱，莫顯乎微。
故君子慎其獨也。喜怒哀樂之未發，謂之中。發而皆
中節，謂之和。中也者，天下之大本也。和也者，天
下之達道也。致中和，天地位焉，萬物育焉。 
 
 第二章 
仲尼曰：「君子中庸；小人反中庸。君子之中庸也，
君子而時中。小人之反中庸也，小人而無忌憚也。」 
 
第三章 
子曰：「中庸其至矣乎！民鮮能久矣。」 
第四章 子曰：「道之不行也，我知之矣：知者過之；愚者不
及也。道之不明也，我知之矣：賢者過之；不肖者不
及也。人莫不飲食也。鮮能知味也。」 
 
第五章 
子曰：「道其不行矣夫。」 
 
第六章 
子曰：「舜其大知也與！舜好問以好察邇言。隱惡而
揚善。執其兩端，用其中於民。其斯以為舜乎！」 
 
 第七章 
子曰：「人皆曰『予知』，驅而納諸罟擭陷阱之中，
而莫之知辟(避)也。人皆曰『予知』，擇乎中庸，而
不能期月守也。」 
 
第八章 
子曰：「回之為人也：擇乎中庸，得一善，則拳拳服
膺，而弗失之矣。」  
第九章 
子曰：「天下國家可均也；爵祿可辭也；白刃可蹈也；
中庸不可能也。」 
 
第十章 
子路問強。子曰：「南方之強與，北方之強與，抑而
強與，寬柔以教，不報無道，南方之強也，君子居之。
衽金革，死而不厭，北方之強也，而強者居之。故君
子和而不流；強哉矯。中立而不倚；強哉矯。國有道，
不變塞焉；強哉矯。國無道，至死不變；強哉矯。」 
 
 第十一章 
子曰：「素隱行怪，後世有述焉：吾弗為之矣。君子
遵道而行，半塗而廢；吾弗能已矣。君子依乎中庸。
遯世不見知而不悔；唯聖者能之。」 
 
第十二章 君子之道，費而隱。夫婦之愚，可以與之焉，及其至
也，雖聖人亦有所不知焉。夫婦之不肖，可以能行焉，
及其至也，雖聖人亦有所不能焉。天地之大也，人猶
有所憾。故君子語大，天下莫能載焉，語小，天下莫
能破焉。詩云，「鳶飛戾天；魚躍于淵。」言其上下
察也。君子之道，造端乎夫婦；及其至也，察乎天地。 
 
第十三章 
子曰，「道不遠人。人之為道而遠人，不可以為道。
詩云，『伐柯伐柯，其則不遠。』執柯以伐柯，睨而
視之。猶以為遠。故君子以人治人，改而止。忠恕違
道不遠。施諸己而不願，亦勿施於人。君子之道四，
丘未能一焉：所求乎子以事父，未能也；所求乎臣以
事君，未能也；所求乎弟以事兄，未能也；所求乎朋
友先施之，未能也。庸德之行，庸言之謹；有所不足，
不敢不勉；有餘不感盡。言顧行，行顧言。君子胡不
慥慥爾。」 
 
第十四章 君子素其位而行，不願乎其外。素富貴，行乎富貴；
素貧賤，行乎貧賤；素夷狄，行乎夷狄；素患難，行
乎患難。君子無入而不自得焉。在上位，不陵下；在
下位，不援上；正己而不求於人，則無怨。上不怨天，
下不尤人。故君子居易以俟命，小人行險以徼幸。子
曰：「射有似乎君子。失諸正鵠，反求諸其身。」 
 
 第十五章 
君子之道，辟如行遠必自邇，辟如登高必自卑。詩曰：
「妻子好合，如鼓瑟琴。兄弟既翕，和樂且耽。宜爾
室家，樂爾妻孥。」子曰：「父母其順矣乎。」 
 
 第十六章 
子曰：「鬼神之為德，其盛矣乎。視之而弗見；聽之
而弗聞；體物而不可遺。使天下之人，齊明盛服，以
承祭祀。洋洋乎，如在其上，如在其左右。詩曰：『神
之格思，不可度思，矧可射思？』夫微之顯。誠之不
可揜如此夫。」 
  第十七章 
子曰：「舜其大孝也與！德為聖人，尊為天子，富有
四海之內。宗廟饗之，子孫保之。故大德，必得其位，
必得其祿，必得其名，必得其壽。故天之生物，必因
其材而篤焉。故栽者培之，傾者覆之。詩曰：『嘉樂
君子，憲憲令德，宜民宜人。受祿于天。保佑命之，
自天申之。』故大德者必受命。」 
 
 第十八章 
子曰：「無憂者，其惟文王乎。以王季為父，以武王
為子。父作之，子述之。武王纘大王、王季、文王之
緒。壹戎衣而有天下。身不失天下之顯名。尊為天子。
富有四海之內。宗廟饗之。子孫保之。武王末受命，
周公成文武之德。追王大王、王季，上祀先公以天子
之禮。斯禮也，達乎諸侯大夫，及士庶人。父為大夫，
子為士；葬以大夫，祭以士。父為士，子為大夫；葬
以士，祭以大夫。期之喪，達乎大夫；三年之喪，達
乎天子；父母之喪，無貴賤，一也。」 
 第十九章 
子曰：「武王、周公，其達孝矣乎。夫孝者，善繼人
之志，善述人之事者也。春秋，脩其祖廟，陳其宗器，
設其裳衣，薦其時食。宗廟之禮，所以序昭穆也。序
爵，所以辨貴賤也。序事，所以辨賢也。旅酬下為上，
所以逮賤也。燕毛，所以序齒也。踐其位，行其禮，
奏其樂，敬其所尊，愛其所親，事死如事生，事亡如
事存，孝之至也。郊社之禮，所以事上帝也。宗廟之
禮，所以祀乎其先也。明乎郊社之禮，禘嘗之義，治
國其如示諸掌乎。」 
 
 第二十章 
哀公問政。子曰：「文武之政，布在方策。其人存，
則其政舉；其人亡，則其政息。人道敏政，地道敏樹。
夫政也者，蒲盧也。故為政在人。取人以身。脩身以
道。脩道以仁。仁者，人也，親親為大。義者，宜也，
尊賢為大。親親之殺，尊賢之等，禮所生也。故君子，
不可以不脩身。思脩身，不可以不事親。思事親，不
可以不知人。思知人，不可以不知天。天下之達道五，所以行之者三，曰：君臣也、父子也、夫婦也、昆弟
也、朋友之交也。五者，天下之達道也。知、仁、勇
三者，天下之達德也。所以行之者一也。」或生而知
之；或學而知之；或困而知之：及其知之，一也。或
安而行之；或利而行之；或勉強而行之：及其成功，
一也。」子曰：「好學近乎知。力行近乎仁。知恥近
乎勇。知斯三者，則知所以脩身。知所以脩身，則知
所以治人。知所以治人，則知所以治天下國家矣。」
凡為天下國家有九經，曰：脩身也、尊賢也、親親也、
敬大臣也、體群臣也、子庶民也、來百工也、柔遠人
也、懷諸侯也。脩身，則道立。尊賢，則不感。親親，
則諸父昆弟不怨。敬大臣，則不眩。體群臣，則士之
報禮重。子庶民，則百姓勸。來百工，則財用足。柔
遠人，則四方歸之。懷諸侯，則天下畏之。齊明盛服，
非禮不動，所以脩身也。去讒遠色，賤貨而貴德，所
以勸賢也。尊其位，重其祿，同其好惡，所以勸親親
也。官盛任使，所以勸大臣也。忠信重祿，所以勸士
也。時使薄斂，所以勸百姓也。日省月試，既稟稱事，
所以勸百工也。送往迎來，嘉善而矜不能，所以柔遠人也。繼絕世，舉廢國，治亂持危，朝聘以時，厚往
而薄來，所以懷諸侯也。凡為天下國家有九經，所以
行之者一也。凡事豫則立，不豫則廢。言前定，則不
跲。事前定，則不困。行前定，則不疚。道前定，則
不窮。在下位，不獲乎上，民不可得而治矣。獲乎上
有道：不信乎朋友，不獲乎上矣。信乎朋友有道：不
順乎親，不信乎朋友矣。順乎親有道：反諸身不誠，
不順乎親矣。誠身有道：不明乎善，不誠乎身矣。誠
者，天之道也。誠之者，人之道也。誠者，不勉而中，
不思而得，從容中道，聖人也。誠之者，擇善而固執
之者也。博學之，審問之，慎思之，明辨之，篤行之。
有弗學，學之弗能弗措也。有弗問，問之弗知弗措也。
有弗思，思之弗得弗措也。有弗辨，辨之弗明弗措也。
有弗行，行之弗篤弗措也。人一能之，己百之。人十
能之，己千之。果能此道矣，雖愚必明，雖柔必強。」 
 
第二十一章 
自誠明，謂之性；自明誠，謂之教。誠則明矣；明則
誠矣。  
 第二十二章 
唯天下至誠，為能盡其性。能盡其性，則能盡人之性。
能盡人之性，則能盡物之性。能盡物之性，則可以贊
天地之化育。可以贊天地之化育，則可以與天地參矣。 
 
第二十三章 
其次致曲。曲能有誠。誠則形。形則著。著則明。明
則動。動則變。變則化。唯天下至誠，為能化。 第二
十四章至誠之道，可以前知。國家將興，必有禎祥；
國家將亡，必有妖孽。見乎蓍龜，動乎四體。禍福將
至，善，必先知之；不善，必先知之。故至誠如神。 
 
 第二十五章 
誠者，自成也，而道，自道也。誠者，物之終始。不
誠無物。是故是君子誠之為貴。誠者，非自誠己而已
也。所以成物也。成己，仁也。成物，知也。性之德
也，合外內之道也。故時措之宜也。 
  第二十六章 
故至誠無息。不息則久，久則徵。徵則悠遠。悠遠則
博厚。博厚則高明。博厚，所以載物也。高明，所以
覆物也。悠久，所以成物也。博厚配地。高明配天。
悠久無疆。如此者，不見而章，不動而變，無為而成。
天地之道，可一言而盡也。其為物不貳，則其生物不
測。天地之道，博也、厚也、高也、明也、悠也、久
也。今夫天，斯昭昭之多，及其無窮也，日月星辰繫
焉，萬物覆焉。今夫地，一撮土之多，及其廣厚，載
華嶽而不重，振河海而不洩，萬物載焉。今夫山，一
卷石之多，及其廣大，草木生之，禽獸居之，寶藏興
焉。今夫水，一勺之多，及其不測，黿鼉蛟龍魚鱉生
焉，貨財殖焉。詩云：「維天之命，於穆不已。」蓋
曰，天之所以為天也。於乎不顯，文王之德之純。蓋
曰，文王之所以為文也。純亦不已。 
 
 第二十七章 
大哉！聖人之道！洋洋乎，發育萬物，峻極于天。優
優大哉，禮儀三百，威儀三千。待其人而後行。故曰，「茍不至德，至道不凝焉。」故君子尊德性而道問學，
致廣大而盡精微，極高明而道中庸。溫故而知新，敦
厚以崇禮。是故居上不驕，為下不倍。國有道，其言
足以興；國無道，其默足以容。詩曰：「既明且哲，
以保其身。」其此之謂與？ 
 
 第二十八章 
子曰：「愚而好自用，賤而好自專。生乎今之世，反
古之道。如此者，災及其身者也。非天子，不議禮，
不制度，不考文。今天下，車同軌，書同文，行同倫。
雖有其位，茍無其德，不敢作禮樂焉。雖有其德，茍
無其位，亦不敢作禮樂焉。子曰：「吾說夏禮，杞不
足徵也。吾學殷禮，有宋存焉。吾學周禮，今用之。
吾從周。」 
 
第二十九章 
王天下有三重焉，其寡過矣乎！上焉者，雖善無徵。
無徵不信。不信民弗從。下焉者，雖善不尊。不尊不
信。不信民弗從。故君子之道，本諸身，徵諸庶民。考諸三王而不繆，建諸天地而不悖。質諸鬼神而無疑。
百世以俟聖人而不惑。質諸鬼神而無疑，知天也。百
世以俟聖人而不惑，知人也。是故君子動而世為天下
道，行而世為天下法，言而世為天下則。遠之則有望；
近之則不厭。詩曰：「在彼無惡，在此無射；庶幾夙
夜，以永終譽。」君子未有不如此，而蚤有譽於天下
者也。 
 
第三十章 
仲尼祖述堯舜，憲章文武。上律天時，下襲水土。辟
如天地之無不持載，無不覆幬。辟如四時之錯行，如
日月之代明。萬物並育而不相害。道並行而不相悖。
小德川流；大德敦化。此天地之所以為大也。 
 
第三十一章 
唯天下至聖，為能聰明睿知，足以有臨也；寬裕溫柔，
足以有容也；發強剛毅，足以有執也；齊莊中正，足
以有敬也；文理密察，足以有別也。溥博淵泉，而時
出之。溥博如天；淵泉如淵。見而民莫不敬；言而民莫不信；行而民莫不說。是以聲名洋溢乎中國，施及
蠻貊。舟車所至，人力所通，天之所覆，地之所載，
日月所照，霜露所隊：凡有血氣者，莫不尊親。故曰
配天。 第三十二章唯天下至誠，為能經綸天下之大
經，立天下之大本，知天地之化育。夫焉有所倚？肫
肫其仁！淵淵其淵！浩浩其天！茍不固聰明聖知，達
天德者，其孰能知之？ 
 
第三十三章 
詩曰：「衣錦尚絅，」惡其文之著（注）也。故君子
之道，闇然而日章；小人之道，的然而日亡。君子之
道，淡而不厭、簡而文、溫而理。知遠之近，知風之
自，知微之顯。可與入德矣。詩云：「潛雖伏矣，亦
孔之昭。」故君子內省不疚，無惡於志。君子之所不
可及者，其唯人之所不見乎。詩云：「相在爾室，尚
不愧於屋漏。」故君子不動而敬，不言而信。詩曰：
「奏假無言，時靡有爭。」是故君子不賞而民勸，不
怒而民威於鈇鉞。詩曰：「不顯惟德，百辟其刑之。」
是故君子篤恭而天下平。詩云：「予懷明德，不大聲以色。」子曰：「聲色之於以化民，末也。」詩曰：
「德輶如毛。」毛猶有倫。「上天之載，無聲無臭。」
至矣
